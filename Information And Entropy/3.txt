У четвер зранку прем'єр Олексій Гончарук героїчно писав на своїй сторінці у Facebook: "Вам нас не злякати! Ми будемо ще наполегливіше викорінювати корупцію і перекривати потоки".

Такою була реакція Гончарука на опубліковані напередодні скандальні аудіозаписи з його голосом. 

Не минуло доби, як прем'єр написав заяву про відставку. 

Усе, що сталося потім, мало вкладається у лекала політичного процесу. Це було ціле кіно. Зі своїми головними і другорядними героями, спецефектами і драмами.

На жаль, Американська кіноакадемія вже оприлюднила список номінантів на премію "Оскар". 

Але УП вирішила дати команді влади "другий шанс" і оголосити переможців власної політичної кінопремії. 

Найкраща режисерська робота – Анонім
Нагороду за найкращу режисуру УП присудила авторові форсованої інформаційної кампанії проти прем'єр-міністра Олексія Гончарука. 

Це захопливий гостросюжетний трилер, який тривав кілька місяців. В його ході головні герої неодноразово зустрічались і проводили наради в урядових кабінетах, не підозрюючи, що там ведеться аудіозапис.

Одразу після новорічних свят, за режисерським задумом, нарізка із записаних в уряді розмов була "злита" в розгалужену мережу анонімних Telegram-каналів, з яких швидко перекочувала у ЗМІ.

Особливої цікавості режисерському задуму додає чисто постмодерний прецедент, коли урядову кризу спровокував не хтось конкретний, не політик чи журналіст, а віртуальна мережа анонімних каналів у месенджері. За які ніхто не несе відповідальності. Інформацію яких неможливо підтвердити.

Як то кажуть, віртуальному кандидату – віртуальних ворогів.

Хто саме є цим загадковим режисером, УП достовірно встановити не вдалося. Динаміка і натиск, з якими розвивалась кампанія, а також коло людей, залучене у поширення "інформації", дуже нагадують манеру визнаного майстра дніпропетровської школи політичної режисури Ігоря Коломойського.

Однак коло зацікавлених у провалі чинного прем'єра набагато ширше, тож редакція просить справжнього автора цього інформаційного шедевра "Записуй. Зливай. Розганяй" відгукнутись і отримати свою нагороду.

Найкращий звуковий монтаж – Анонім
Нагороду за найкращу роботу з монтажу звуку одноголосним рішенням суддів отримав автор опублікованих витримок із довжелезної, понад 5 годин, економічної наради у прем'єра Гончарука.

Авторське чуття слова, розуміння стилю і політичних нюансів зробили з його витвору шедевр, який одразу розійшовся на цитати і вже вписаний золотими буквами в історію української політичної афористики. 


Подорожуєте на колесах?

Убери тарелку и поставь эту антенну
Чого варті самі лише "Леша, перестаньте мне морочить голову", "Это все – деньги Порошенко", "У Зеленского примитивное понимание экономических процессов", "Соросята ухандохали экономику", "Новый-сильный президент пам-бам-бам", "Я полный профан в экономике", ну, і вже легендарне "порожнє місце" і "туман" в голові президента.

Зробити з 5 годин занудної економіки 10 хвилин захопливої комедії – це велике монтажне мистецтво. 

Найкращий режисер звуку – Анонім
Кілька місяців у приміщеннях, де прем'єр проводить стратегічні наради з вищими посадовцями країни, працювала записувальна апаратура. Саме той, хто її там встановив, міняв картки і батарейки достойний, на думку журі, нагороди за найкращу звукову режисуру. 

Однак, щоб нагородити умільця, залишилось з'ясувати, хто цей "аудіо Робін Гуд", який краде розмови багатих і віддає їх ще багатшим. 

І це питання хвилює не лише УП, але й президента Зеленського, який мусив зібрати усіх силовиків країни і дати їм два тижні на пошуки нашого переможця. Тож скоро нагорода знайде свого героя.